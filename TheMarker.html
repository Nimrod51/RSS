<DOCTYPE html><html dir="rtl"><body><h1 style="font-family:sans-serif;">TheMarker - כל פרשנויות היום</h1><h2 style="font-family:sans-serif;"><a href="https://www.themarker.com/magazine/.premium-1.6435282">אין שוק חופשי בלי רגולציה</a></h2><p style="font-family:sans-serif; font-weight:bold;">העלייה המטאורית, הכישורים הפוליטיים יוצאי הדופן, וההתחזקות הכללית של מחנה הימין – הם חלק חשוב מהבחירה באיילת שקד לראש רשימת 100 המשפיעים השנתית. אבל הסיבה העיקרית היא תפישת העולם של שרת המשפטים</p><div id="photo-container"><img src="https://www.themarker.com/polopoly_fs/1.6445104.1535989127!/image/2290024962.jpg_gen/derivatives/landscape_108/2290024962.jpg" width="150px" class="photo" /></div><p style="font-family:sans-serif;"></p><h2 style="font-family:sans-serif;"><a href="https://www.themarker.com/markerweek/thisweek/.premium-1.6462538">כמו רובין הוד, רק להיפך: האנשים שלוקחים מהציבור הרחב - ונותנים למעט עשירים</a></h2><p style="font-family:sans-serif; font-weight:bold;">שרי אריסון כלל לא היתה מגיעה לטורים אלה אם היו לנו עשרות כמוה, וגם נוחי
דנקנר לא היה מגיע לכאן, ולכלא, אם היו מאות דנקנרים. הם צוברים את
כוחם בדיוק בזכות העובדה שהם דואגים להישאר בודדים</p><div id="photo-container"><img src="https://www.themarker.com/polopoly_fs/1.6462535.1536251633!/image/2312185804.jpg_gen/derivatives/landscape_108/2312185804.jpg" width="150px" class="photo" /></div><p style="font-family:sans-serif;"></p><h2 style="font-family:sans-serif;"><a href="https://www.themarker.com/realestate/.premium-1.6462153">חריגה מהיתר בנייה מול חריגה מתוכנית</a></h2><p style="font-family:sans-serif; font-weight:bold;">על מנת לבנות על קרקע כלשהי יש צורך בהיתר בנייה (רישיון) שצריך להיות תואם את התכניות החלות על הקרקע. מתי יש לבקש היתר לשימוש חורג מתוכנית, ומתי יש לבקש היתר לשימוש חורג מהיתר?</p><div id="photo-container"><img src="https://www.themarker.com/polopoly_fs/1.6462150.1536239657!/image/3922535551.jpg_gen/derivatives/landscape_108/3922535551.jpg" width="150px" class="photo" /></div><p style="font-family:sans-serif;"></p><h2 style="font-family:sans-serif;"><a href="https://www.themarker.com/markets/ifrs/.premium-1.6455538">ההיגיון הכלכלי שמצביע על שאיבת היתר של דיווידנדים מתאגידי המים בעיריות</a></h2><p style="font-family:sans-serif; font-weight:bold;">רישום הוצאות ריבית רעיונית על מקדמות מלקוחות מוביל לשיקוף כלכלי נכון יותר של ההכנסות, אך קודם לכן מגדיל את הוצאות המימון ■ במקרה של תאגידי המים שנמצאים בבעלות העיריות, המשמעות של אי־רישום כזה היא הצגת רווחיות גבוהה מדי
שאיפשרה משיכת דיווידנדים ביתר ■ בראייה הצרכנית תעריפי הפיתוח גבוהים בהרבה ממה שאנו חושבים</p><div id="photo-container"><img src="https://www.themarker.com/polopoly_fs/1.2834092.1454025866!/image/669737363.jpg_gen/derivatives/landscape_108/669737363.jpg" width="150px" class="photo" /></div><p style="font-family:sans-serif;"></p><h2 style="font-family:sans-serif;"><a href="https://www.themarker.com/opinion/1.6455380">יבוא אישי ללא פיקוח הוא סכנה לציבור</a></h2><p style="font-family:sans-serif; font-weight:bold;">במקום שהממשלה תחזק את התחרות של יבואנים מקבילים, תפקח על בטיחות המוצרים ותפחית עלויות עקיפות שמתגלגלות לכיסם של צרכנים - היא מעדיפה את הפתרון הקל: לפטור אותנו ממע"מ ומדרישות בטיחות, ולשלוח אותנו לקנות בחו"ל</p><div id="photo-container"><img src="https://www.themarker.com/polopoly_fs/1.6455372.1536169947!/image/2765997228.jpg_gen/derivatives/landscape_108/2765997228.jpg" width="150px" class="photo" /></div><p style="font-family:sans-serif;">"אקדח שמופיע במערכה הראשונה, חייב לירות במערכה השלישית", כתב הסופר אנטון צ'כוב. צו יבוא אישי, התשע"ח 2018, שפירסם משרד הכלכלה, במסגרתו ניתן יהיה לקנות באינטרנט מחו"ל מוצרים לצריכה אישית, עד סכום של 1,000 דולר, הוא האקדח שעלול לירות במערכה השלישית - ומי יודע, ייתכן שזה יקרה אצלכם בבית.
                      <br /><br />הרפורמה ביבוא אישי נועדה לאפשר לצרכנים לקנות בזול מחו"ל, את מה שבישראל עולה ביוקר. זאת מטרה חשובה וראויה. הבעיה החמורה היא הדרך להשגתה. הצו שפירסם משרד הכלכלה, פוטר שורה ארוכה של מוצרים, בהם מוצרי חשמל ומוצרים לתינוקות וילדים מעמידה בדרישות בטיחות ובריאות, ובכך מפקיר את בטיחות הצרכנים.
                      <br /><br />שר הכלכלה בעצם אומר לנו: קנו מה שאתם רוצים, גם אם המוצרים מסוכנים. גם אם הכיריים החשמליים עלולים להישרף וליצור דליקה, גם אם המוצרים לפעוטות עלולים לגרום לחנק או הרעלה. הממשלה שולחת אותנו להסתדר לבד.
                      <br /><br />הקושי לאכוף הוראת תקינה ובטיחות על קניות של צרכן בודד, הוא קושי אמיתי. במקום להתמודד עם האתגר, משרד הכלכלה "מלבין" את הרכישה של מוצרים מסוכנים, ויוצר מצג מטעה לפיו בקנייה באמזון או בעלי אקספרס, לא צריך לוודא שהמוצר בטוח. הגישה הזאת עלולה להוביל לקטסטרופה, לא פחות.
                      <br /><br />חשוב להבין שלא מדובר בבעיה שולית. מחקר שערך ארגון לשירות צרכנים בריטי מצביע על כך שכשליש מהצרכנים הבריטים רכשו באמזון ואיביי מוצרים מזויפים או המוגדרים מסוכנים.
                      <br /><br />המדינה נכשלה ביצירת תחרות אמיתית
                      <br /><br />המהלך הקיצוני (יש שיאמרו נואש) של שר הכלכלה, אלי כהן, נובע מכישלון המדינה ביצירת תחרות אמיתית בשווקים רבים, וכישלון גם של אתרי המכר בישראל ביצירת לחץ אמיתי שידחוף את מחירי המוצרים כלפי מטה, לרמות שמתקרבות לאלה המקובלות בעולם.
                      <br /><br />במקום שהממשלה תחזק את התחרות של יבואנים מקבילים, תפקח באופן יעיל על בטיחות המוצרים, תפחית עלויות עקיפות שמתגלגלות לכיסם של צרכנים, כמו ארנונה וחשמל - היא מעדיפה את הפתרון הקל: לפטור אותנו ממע"מ ומדרישות בטיחות, ולשלוח אותנו לקנות בחו"ל.
                      <br /><br />אז מה כן לעשות? משרד הכלכלה חייב להקים בדחיפות מערכת נגישה לאיתור כל מוצר שנמצא ברשימה השחורה, כפי שמקובל בארה"ב ואירופה. בנוסף, יש לחייב זירות מסחר בינלאומיות, שפונות באופן ספציפי לצרכנים בישראל, לבדוק כל מוצר מול הרשימה השחורה, ולהסיר מהאתר או לפחות להציג בדף המוצר התראה בולטת - כשהמוצר אינו עומד בתקינה בישראל.
                      <br /><br />הרפורמה לא רק מעמידה אותנו הצרכנים בסיכון (בלי שנהיה מודעים לכך), אלא גם יוצרת קשיים לעסקים בישראל. בצד החיובי, המהלך מאלץ אותם לשפר דרמטית את יעילותם, ולהוריד מחירים. מצד שני, הם נמצאים בעמדת נחיתות קשה מול רכישות בחו"ל, גם בגלל העלויות שכרוכות בעמידה בתקינה ובדרישות בטיחות, וגם בגלל פערי המיסוי.
                      <br /><br />יש עסקים שמבינים את האתגר וכבר מתמודדים עמו, אך יש רבים שרחוקים מאוד מהתמודדות יעילה, ולכן חלק מההחלטה של הציבור לקנות בחו"ל היא לא רק הצבעה ברגליים על המחירים הגבוהים, אלא סוג של הצבעת אי־אמון באיכות השירות שמצפים לקבל בישראל.
                      <br /><br />אנו קוראים לשר הכלכלה, לשר האוצר ולראש הממשלה לעצור ממש ברגע האחרון פעולה שהיא אסון בטיחותי לציבור הצרכנים. במקביל, אנו מציעים לעסקים לא לחכות וכבר עכשיו לשפר את השיח עם הצרכן - פחות שיח שהוא רק מכירתי, יותר שקיפות ומצגים אמינים בשפה ברורה, וכמובן, כיבוד אמיתי של זכויות הצרכן. רק כך תוכלו להתמודד עם האתגר הגדול שעומד בפתח.
                      <br /><br />הכותב הוא מנכ"ל ארגון אמון הציבור
                      <br /><br /></p><h2 style="font-family:sans-serif;"><a href="https://www.themarker.com/opinion/1.6455381">ענקיות הטכנולוגיה בונות את העתיד, ורשות ההגבלים נלחמת בעבר</a></h2><p style="font-family:sans-serif; font-weight:bold;">אם הרשות מתכוונת להתמקד אך ורק במיזוגים כלכליים, ולא להתייחס בכלל למשמעויות שיש לשליטה בשיח הציבורי של ענקיות הטכנולוגיה - היא, בפשטות, מתעלמת מהפיל בחדר, וגם מהעובדה שבחוק ההגבלים עצמו יש בהחלט אפשרות להתחשב בשיקולים אחרים של טובת הציבור</p><div id="photo-container"><img src="https://www.themarker.com/polopoly_fs/1.6455371.1536169244!/image/3752590238.jpg_gen/derivatives/landscape_108/3752590238.jpg" width="150px" class="photo" /></div><p style="font-family:sans-serif;">רשות ההגבלים העסקיים פירסמה השבוע "קול קורא" לקבלת התייחסויות בנוגע להיבטי תחרות בכלכלה הדיגיטלית. מדובר כמובן בקריאה חשובה, אבל המסמך, שבאופן מעניין נוסח בשפה האנגלית וכולל 12 עמודים, מטריד בשלושה הקשרים.
                      <br /><br />ההקשר הראשון הוא ההקשר המקומי. הקול הקורא יכול היה להיכתב באותה דרך בכל מדינה בעולם שיש לה דיני תחרות. הוא אינו כולל שום התייחסות ייחודית לשוק הישראלי המקומי, לגודלו, למאפיינים הייחודיים שלו - ולכן גם להשפעת ענקיות הרשת והכלכלה הדיגיטלית דווקא עליו. למשל, ההשפעה על הגירת תקציבי פרסום לענקיות הדיגיטל בישראל תהיה אכזרית ומהירה יותר מאשר במדינות אחרות, בשל היותנו שוק קטן. כך גם ההשפעה של רכישת סטארט-אפים המפתחים טכנולוגיות שעשויות להוות תחרות לענקיות הרשת על שוק העבודה בישראל, משמעותית יותר מאשר במדינות גדולות יותר.
                      <br /><br />ההקשר השני הוא הצניעות המופלגת שבה נוקטת הרשות ביחס למתחם הבדיקה שלה. בדברי הפתיחה של הקול הקורא נכתב כי "הרקע להתעניינות הזאת היא דיון ציבורי שקשור בסוגיות כמו פרטיות והגנת מידע, אמינות המידע ברשת וההשפעות החברתיות של השירותים הדיגיטליים". אבל די מהר נאמר מפורשות כי הרשות מוציאה מגדר הבדיקה את "אספקת התוכן האודיו-ויזואלי המקוון", בשל הטענה שבדרך כלל שירותים אלהמאוסדרים על ידי רגולטור מדינתי. זאת קביעה לא נכונה, בפשטות. הרי בישראל עד היום אין אסדרה של התוכן האודיו-ויזואלי ברשת.
                      <br /><br />יתרה מזאת, הרשות כותבת כי היא "מבקשת להתמקד בפלטפורמות ולא במוצרים או בשירותים הספציפיים הנמכרים על ידן". וזאת ליבת הבעיה: הסיפור הגדול של המודלים הכלכליים של ענקיות הטכנולוגיה אינו רק הפלטפורמות, אלא השליטה שלהן בשיח הציבורי, המביאה להשפעות רחבות שלהן על דעת הקהל.
                      <br /><br />התחרות כשיקול הבלעדי שעומד לנגד הרשות
                      <br /><br />במידה מסוימת, ההגבלה העצמית החששנית של הרשות מתיישבת עם גישתה לסוגיית מיזוג ערוץ עשר ורשת. כך למשל, כתבו נציגי הרשות במענה לערר של עו"ד שחר בן מאיר לבית הדין להגבלים עסקיים, כי "רשות התחרות המפקחת על מיזוגים צריכה לשים את התחרות כשיקול הבלעדי שעומד לנגד עיניה". מכאן ניתן להבין שהרשות רואה את התחרות רק כעניין כלכלי, וזה דבר בעייתי בכלל ובמיוחד ביחס לכלכלה הדיגיטלית.
                      <br /><br />אם הרשות מתכוונת להתמקד אך ורק במיזוגים כלכליים, ולא להתייחס בכלל למשמעויות שיש לשליטה בשיח הציבורי, לזליגת תקציבי הפרסום שמחלישה את ערוצי המדיה המסורתיים, לסוגייה של השימוש בכוח ובמודל העסקי כדי להפיץ חדשות מזויפות ולהשפיע באופן הרסני על אמון הציבור במוסדות הדמוקרטיים - היא, בפשטות, מתעלמת מהפיל בחדר, וגם מהעובדה שבחוק ההגבלים עצמו יש בהחלט אפשרות להתחשב בשיקולים אחרים של טובת הציבור.
                      <br /><br />ההקשר השלישי הוא ההקשר של הגדרת "כלכלה דיגיטלית". ליבת הכלכלה הדיגיטלית מבוססת על מודל עסקי של איסוף ואיגום מידע פרטי ושימוש בו. לכן יש לקרוא לה "כלכלת מעקב". למרבה האכזבה, המילה "פרטיות" כמעט אינה מופיעה בקול הקורא.כאשר מדובר על הגדרת שווקים בעולם דיגיטלי, מוזכרת, בצדק, האפשרות של מיזוגים בעולם איגום המידע, כמו בין חברת ביג דאטא וחברת סופרמרקטים למשל. ישנו גם אזכור מינורי לבעיית הפרטיות שיוצר מיזוג בין מנוע חיפוש ומערכת הפעלה.
                      <br /><br />ואולם, התפישה של מידע פרטי כסחורה החשובה ביותר של כלכלת הדיגיטל מתורגמת רק לשאלה אם מניעת גישה למידע היא פגיעה בתחרות. עם כל הכבוד, השאלה המרכזית היא מה קורה כאשר חברת ענק אוגמת שכבות של מידע ומשתמשת בו כדי ליצור מודל עסקי שפוגע במשתמשים ובעצמאות קבלת ההחלטות שלהם. הסיפור אינו היתרון התחרותי שנוצר מאחזקת המידע הפרטי, אלא השימושים שאפשר לעשות בו והנזק החברתי הפוטנציאלי.
                      <br /><br />הכלכלה הדיגיטלית אכן מסובכת יותר ממה שחשבנו. אין מדובר רק באפקט רשת, במודל של מוצרים חינמיים בתמורה למטבע של מידע פרטי, בשווקים רבי-צדדים - אלא גם בחברות העושות שימוש בכוחן כדי לפגוע בשיח הציבורי, ביכולת הבחירה החופשית של משתמשים וגם בסופו של דבר בהליך הדמוקרטי התקין. ההתמקדות בשאלות שבקול הקורא מתאימות לעולם דיגיטלי של העבר, אינן מתייחסות לסוגיות שבבסיס המודל הכלכלי של חברות הדיגיטל, ואין בהן התייחסות להשפעות הקונקרטיות על מדינת ישראל. כדאי לתקן זאת עוד בטרם יגיעו התגובותלקול הקורא.
                      <br /><br />ד"ר שוורץ-אלטשולר היא עמיתה בכירה וראש התוכנית לדמוקרטיה בעידן המידע במכון הישראלי לדמוקרטיה
                      <br /><br /></p><h2 style="font-family:sans-serif;"><a href="https://www.themarker.com/consumer/1.6455379">למה קסטרו, פוקס וזארה מפחדות משמנים?</a></h2><p style="font-family:sans-serif; font-weight:bold;">אם הטענה היא שאין טעם לייצר קו בגדים לאנשים, נשים וגברים, גדולים בממדיהם, כי זה יקר - זאת טענה שאפשר לבחון אותה ■ אבל נראה שמדובר בנימוקים אחרים לגמרי, שאת חלקם אפשר היה לשמוע בהתבטאויות של מנהלי החברה בעבר</p><div id="photo-container"><img src="https://www.themarker.com/polopoly_fs/1.6455369.1536160045!/image/972881460.jpg_gen/derivatives/landscape_108/972881460.jpg" width="150px" class="photo" /></div><p style="font-family:sans-serif;">הפרסומת הסקסיסטית של קסטרו החזירה אותי למאבק הבלתי נפסק בשמנופוביה של חברות אופנה ישראליות וזרות. בפוסט שפירסמתי בפייסבוק, כתבתי כי למרות הקולות הקוראים להחרים את קסטרו לאור הפרסומת שלה (אגב, אני חושב שלהשקיע בכאילו טרנטינו היה יכול להיות נחמד, אם זה לא היה מיועד לפרובוקציה בלבד) - אני בכלל לא יכול להחרים חברה שלא מייצרת, במכוון, בגדים שאני יכול לקנות, רק מכיוון שאני שמן.
                      <br /><br />התגובות לפוסט לא איחרו לבוא. רובן היו אוהדות ותומכות, אבל אחת, של חבר, היתה כזאת של תוכחה. "למה אתה כותב כאלה דברים", הוא הגיב. "זו חברה מהמעולות שיש כאן. יושבים בה אנשים נהדרים, ואם רק היית יוצר עמם קשר, הם בטוח היו מקשיבים לך". אחר כך הוא הוסיף גילוי נאות, "הייתי דירקטור בחברה", ועוד אחד: "הם יקשיבו לך אם זה יהיה להם כלכלי".
                      <br /><br />אז בואו נדבר רגע על הכלכלי. כי אם הטענה היא שאין טעם לייצר קו בגדים לאנשים, נשים וגברים, גדולים בממדיהם, כי זה יקר - זאת טענה שאפשר לבחון אותה. אם מדובר בטענה שאין מספיק לקוחות כאלה, בואו ננסה לבדוק גם את הטענה הזאת. אני, אגב, חושב שמדובר בנימוקים אחרים לגמרי, שאת חלקם אפשר היה לשמוע בהתבטאויות של מנהלי החברה בעבר. כאלה שאומרות בעצם שאנחנו לא רוצים לקוחות שמנים, כי הם לא יפים בעינינו. אנחנו לא רוצים שהבגדים שלנו יילבשו על ידי נשים בגודלה של אשלי גרהאם, ניצן קרביץ, בר דמרי ואחרות - כי האסטרטגיה השיווקית שלנו היא למכור לאנשים רזים, כי רק רזה זה יפה.
                      <br /><br />למה קסטרו מפחדת מלקוחות שמנים? האם הם באמת יפגעו בתדמית של החברה? האם רק בעלות רגליים דקיקות כגפרורים זכאיות ללבוש את הסחורה הקסטרואית?
                      <br /><br />פוסלים חלק ניכר מהלקוחות הפוטנציאליים
                      <br /><br />אגב, קסטרו ממש לא לבד. תנסו למצוא בגדים לאנשים גדולים בפוקס (שהמנכ"ל שלה אינו מהאנשים הקטנים ביותר על הפלנטה), תיכנסו לזארה ותראו מה אנשים גדלי גוף יכולים למצוא שם לעצמם, ומה עם רנואר ועוד רשתות המוציאות סכומי עתק על פרסומות המקדשות את רזון הגוף?
                      <br /><br />כך, במחי "חשיבה אסטרטגית", המגובה כמובן במחקרי שוק מעמיקים, פוסלות חברות אופנה ישראליות חלק גדול מהלקוחות הפוטנציאליים שלהן. מעניין היה אם אחת מהן היתה תובעת יצרן שהיה מחקה את הבגדים ותופר אותם במידות גדולות, או שהיא פשוט היתה יושבת בשקט.
                      <br /><br />בכלל, אם כל כך קשה לה לקסטרו, כמו גם לאחרות, שיקימו חברות בת שיפתחו קווי ייצור נפרדים, שיבקשו תמיכה מהקרן לעסקים של המדינה (תאמינו לי אני אתייצב לצדם כדי שיקבלו את הכסף) - ואחרי כמה שנים שיבואו ויגידו אם כלכלית זה לא משתלם.
                      <br /><br />קסטרו, כמו חברות אופנה אחרות המקדשות את הרזה, היא אחת מהחברות הגורמות להדרה חברתית של בני נוער על ידי חבריהם. היא אשמה בכך שהיא מייצרת, הלכה למעשה, את הפנים המכוערות של בני נוער, הנוהגים להציק, להיטפל ולהשפיל תלמידות ותלמידים, רק משום שממדי גופם לא תואמים את תפישת השיווק של קסטרו - המצהירה כי רק רזה הוא יפה.
                      <br /><br />הגיע הזמן לחשב מסלול מחדש. לפני כמה שנים כתבתי תיקון לחוק שוויון הזדמנויות האוסר להפלות קבלת אנשים שמנים בעבודה. לצערי, התיקון טרם התקבל על ידי הכנסת. כמי שמאמין שלכל דבר יש את הזמן שלו, אני בטוח שהגיע הזמן להפסיק עם אפליית הלקוחות גדולי הגוף. הגיע זמן הקסטרו.
                      <br /><br />הכותב הוא משנה למנכ"ל עמותת ידיד ויוזם הבלוג "מיומנו של איש שמן"
                      <br /><br /></p><h2 style="font-family:sans-serif;"><a href="https://www.themarker.com/opinion/1.6455373">התיירים חשובים לממשלה יותר מהקשישים</a></h2><p style="font-family:sans-serif; font-weight:bold;">בעוד היד המושטת והלב הפתוח של האוצר כלפי המלונאים והחקלאים הולכים ומתרחבים, במקרה של ענף הסיעוד הם הופכים ליד קפוצה ולב אטום ■ אחרת קשה להסביר את ההתעקשות הגוברת ועצימת העיניים נוכח מצוקתם של עשרות אלפי קשישים המתגוררים בבתי אבות</p><div id="photo-container"><img src="https://www.themarker.com/polopoly_fs/1.2971419.1536169379!/image/3158837310.jpg_gen/derivatives/landscape_108/3158837310.jpg" width="150px" class="photo" /></div><p style="font-family:sans-serif;">ממשלת ישראל קיבלה בראשית החודש החלטה להגדיל את מכסת העובדים הזרים בענף המלונאות ולקלוט עוד 2,000 עובדים מהודו והפיליפינים. זאת, בנוסף לעובדים הירדנים שמתגברים את הענף באילת. ברור מה הכוח המניע מאחורי החלטת הממשלה - מספר התיירים הגואה, שמכניס כסף למדינה, ומעשיר את קופת האוצר. על פי פרסומים בתקשורת, המדינה עושה זאת עוד לפני שהיא חתמה על הסכמים בילטרליים עם ארצות המוצא, וזאת במטרה למנוע ניצול עובדים זרים. ככה זה כנראה כשיש מצוקה בענף רווחי למדינת ישראל.
                      <br /><br />מדובר באותה ממשלה שגם החלה לבחון בימים אלה, בהנחיה ישירה של ראש הממשלה, את ביטול שכר המינימום לעובדים זרים בענף החקלאות. זאת, במקביל לבחינת הבקשה של הארגונים היציגים שלהם להעלות את מספר העובדים הזרים ב-25 אלף, בהתאם לצורכי הענף - דרישה שיכולה לבוא בהלימה גם עם צמאונה של קופת האוצר להכנסות נוספות מיצוא.
                      <br /><br />אך בעוד היד המושטת והלב הפתוח של האוצר כלפי המלונאים והחקלאים הולכים ומתרחבים, במקרה של ענף הסיעוד הם הופכים ליד קפוצה ולב אטום. אחרת קשה להסביר מדוע ישנה התעקשות גוברת ועצימת עיניים נוכח מצוקתם של 27 אלף זקנים וזקנות המתגוררים בבתי אבות, המשוועים לקבל כוח עזר מתאים בשעה שהם כל כך זקוקים לו. הנתונים מדברים בעד עצמם: בתוך שני עשורים, על פי התחזיות, צפוי מספר הזקנים להכפיל את עצמו ולהגיע ל-1.6 מיליון נפש ב-2035. מדובר ביותר מ-10% מאוכלוסיית ישראל, שתוחלת החיים שלה מהגבוהות בעולם.
                      <br /><br />רבים מהם סובלים ממצוקה כלכלית, תחלואה, מוגבלות פיזית ומבדידות. רבים אחרים בריאים ועצמאים, וזקוקים למערכות שירותים בתחומים שונים, כדי להבטיח משמעות ואיכות חיים.
                      <br /><br />אלא שיש בעיה קטנה: הטיפול בקשישים לא מכניס כסף לקופת המדינה - וכל עוד המדינה בוחנת יבוא עובדים זרים רק דרך הפריזמה הכלכלית, סביר להניח שהמצב הזה יימשך. וזה לא משנה שאותם קשישים הכניסו למדינה כסף לאורך כל שנות חייהם באמצעות תשלומי הביטוח הלאומי, למשל, או מסים כאלה ואחרים. כל זה היה ונמחק. המדינה מסתכלת קדימה - ולא רואה רווחים.
                      <br /><br />אני בטוח שלקובעי המדיניות במשרדי האוצר, הבריאות והרווחה יש את היכולת לקבל החלטות גם במושגים ערכיים של שוויון, חמלה ודאגה להורים של כולנו. זו הדרך היחידה לתת מענה הולם ומעטפת שירותים לאוכלוסייה, שאמנם אין לה לובינג, אבל יש לה מניות רבות בקיומנו. הצורך הנוכחי הוא ל-6,000 עובדים זרים, כדי לטפל בקשישים סיעודיים המתגוררים בבתי אבות, הזקוקים לקיים את שגרת חייהם באופן הבסיסי ביותר. צורך זה הובא לא פעם בפני מקבלי ההחלטות וקובעי המדיניות, הן במשרדי הממשלה והן בוועדות ייחודיות שהוקמו כדי להיערך לכדור השלג הזה, שרק הולך וצובר תאוצה ככל שהזמן עובר, ולמדינה אין פתרון מוסדר לאוכלוסייה המבוגרת.
                      <br /><br />הכותב הוא יו"ר א.ב.א - איגוד בתי האבות והדיור המוגן בישראל
                      <br /><br /></p><h2 style="font-family:sans-serif;"><a href="https://www.themarker.com/magazine/1.6435369">איך מפרקים התבצרות</a></h2><p style="font-family:sans-serif; font-weight:bold;">כשאנו נתקלים בהתבצרות במשא מתן יש לחפש את הסדקים, את הפערים בתוך הקבוצה ולהרחיב אותם</p><div id="photo-container"><img src="https://www.themarker.com/polopoly_fs/1.4672947.1512638220!/image/907154990.jpg_gen/derivatives/landscape_108/907154990.jpg" width="150px" class="photo" /></div><p style="font-family:sans-serif;">"הם ממש מגיני מצדה", נאנחה בציניות מנהלת משאבי האנוש של חברה תעשייתית גדולה, שבועיים אל תוך סכסוך עבודה שהכריז ועד העובדים. ואכן, מאפייני ההתנהגות של אותו ועד, להבדיל מאחרים שמשחקים לפי "כללי משחק" ידועים מראש, היו קיצוניים במיוחד.
                      <br /><br />לדימוי "מגיני מצדה" אסוציאציה חיובית, הרואית. מעטים מול רבים, מאמינים בדרכם שמעדיפים למות – גברים, נשים וטף – ובלבד שלא להיכנע לאויב. אולם, במבט ביקורתי על מוטיב ההתבצרות, והיכולת של אסטרטגיה קיצונית זו להביא לתוצאה הרצויה, ברור שבחירה בהתבצרות – מכל סוג – דווקא מרחיקה מהמתבצר הישגים מוחשיים. כיצד ניתן לפרק התבצרות בעמדותיו של צד למשא ומתן?
                      <br /><br />גם כאן ראש וראשון הוא האבחון הפסיכו־סוציולוגי של המתבצר לצד הבנת הסיטואציה בהקשרה הרחב. כבר כתבתי בעבר על הצורך בזיהוי נכון של המוטיבציה – האם היא אינסטרומנטלית או אקספרסיבית. מוטיבציה אינסטרומנטלית משמעותה הצגת עמדות קיצוניות ובלתי מתפשרות כדי להטיל מורא על הצד השני, להראות ש"אין לי מה להפסיד", ולהגיע לשולחן המשא ומתן מעמדת כוח. מוטיבציה אקספרסיבית, כמו במקרה של עוזי משולם, היא להתבצר בדרישות כדי לבטא כאב, תסכול, כעס, כשעל פניו ברור שהצד השני אינו יכול להיענות לדרישות המוצגות בפניו (לפחות בשעתן). מוטיבציה אקספרסיבית צריכה להיענות, בעיקרה, בהכלת המתבצר, ולעתים, כשהדבר אינו גורם נזק לאינטרסים של הצד השני, בהעצמה ובהפצת המסר של המתבצר. Talk to Me הוא הסלוגן שמופיע על סמל צוות ניהול המשא ומתן של משטרת ניו יורק.
                      <br /><br />להתבצרות אינסטרומנטלית המתבטאת בהצגת עמדות נוקשה ובלתי מתפשרת, שלעתים מלווה בפעולה אלימה, הפוגעת על פניו באינטרס של המתבצר עצמו, יש לגשת בתנועת מלקחיים: מבחוץ ומבפנים.
                      <br /><br />מבחוץ, הכוונה בהפעלת מנופים הנוגעים למהות המשא ומתן. יש להציג לצד השני את "מחיר ההפסד". בלילה הארוך שסיכם את המשא ומתן עם אותם "מגיני מצדה" ניגש מנכ"ל החברה אל אחד מבכירי ההסתדרות שתיווך בין הצדדים, והודיע לו על החלטת הבעלים לסגור את המפעל, להעתיק את הפעילות החיונית מחוץ לישראל, ולהטיל על ועד העובדים וההסתדרות את האחריות לאובדן אלפי מקומות עבודה בצפון. גם החרם והשיימינג הציבורי שהטיל בית הדין הרבני על סרבן הגט ירון אטיאס הכשירו את הקרקע למשא ומתן להשגת הגט המיוחל.
                      <br /><br />הפעלת מנופים צריכה להיעשות באמינות ובמדורג. פעמים רבות, בעיקר בתרבות הישראלית, הפעלת מנופים מסתכמת בדברי רהב ואיומי סרק ("לחסל את הנייה בתוך 48 שעות אם לא יחזיר את גופות החיילים"), שרק מחזקים את המתבצר בעמדתו. חשוב לזהות מה משפיע עליו, מה תפישת המציאות שלו, מה נתפש בעיניו כאיום ריאלי ובר־מימוש.
                      <br /><br />חלקה השני של תנועת המלקחיים הוא "מבפנים". ברוב הסיטואציות בעולם העסקי, הצד המתבצר אינו שחקן יחיד אלא קבוצה. ובתוך קבוצה תמיד יהיו מנהיג ומובלים, דמות דומיננטית ודמויות חלשות יותר. לכן, כשאנו נתקלים בהתבצרות במשא מתן יש לחפש את הסדקים והפערים בקבוצה ולהרחיב אותם, וכך להחליש את תחושת הלכידות החברתית ו"אחדות המטרה", החיונית להתבצרות אפקטיבית.
                      <br /><br />פעמים רבות מנהלי משא ומתן משתמשים, אינטואיטיבית, בטקטיקה זו של "הפרד ומשול" סביב שולחן המשא ומתן; אולם במקרי התבצרות רבים, החוכמה היא לפורר את לכידות המתבצרים עוד לפני ומחוץ לשולחן המשא ומתן. לאתר את המתנדנדים בקרב חברי הוועד, להתקשר ולהתחבר אליהם, לברר מה בדיוק יצטרכו כדי להשפיע על המנהיג לנהל שיח קונסטרוקטיבי.
                      <br /><br />אותו מהלך מלקחיים קשה שבעתיים כשזהו מתבצר יחיד. עובד מאוכזב המחזיק בידיו מידע חיוני על לקוחות החברה, או פושע רשת שנעל את קבצי המערכת ומבקש אלפי דולרים בביטקוין כדי להחזיר את הפעילות העסקית. כאן אין קבוצה שאפשר לפורר, אך יש דיסוננס פסיכולוגי שניתן לנצל, ולהיכנס בסדקים שאנו מזהים בצד השני. המפתח הוא הקשבה מדויקת לדברים שנאמרים, לחלקי אמירות המאירות הזדמנות להתחבר למתבצר (Psychological Hooks). תקשורת אפקטיבית, בנייה נכונה של משפטים, שיחות טלפון מדויקות או הודעות טקסט מוקפדות הן הדרך למסמס את אותו מרכיב "הרואי" של התבצרות. במצבים כאלו, אנו ממליצים להציב אישה מול "מתבצר" או גבר מול "מתבצרת". המתח הבין־מגדרי יוצר, פעמים רבות, הזדמנויות לפעולה אפקטיבית יותר.
                      <br /><br />תופעת ההתבצרות במשא ומתן היא מוכרת. ההתמודדות מחייבת להימנע משיפוטיות, להגיע מקצועיים וקרי רוח ולחזק את היכולת לנתק את עצמך מהסיטואציה. במידת הצורך, כשהרגשות גואים, ניתן להיעזר באנשי מקצוע חיצוניים המנותקים רגשית מהאירוע. התמודדות נכונה עם התבצרות כוללת זיהוי מהיר של המוטיבציה, אקספרסיבית או אינסטרומנטלית, הפעלה מתונה ושקולה של מנופים חיצוניים המציגים למתבצר את המחיר הגבוה של "אין עסקה", ועבודה אינטנסיבית על המרכיבים הפסיכולוגיים של היחיד או הקבוצה, במטרה לפורר או למוסס את הלכידות.
                      <br /><br />הכותב הוא מנכ"ל NEST המתמחה בליווי, ייעוץ והכשרת מנהליםבניהול תהליכי משא ומתן מורכבים
                      <br /><br /></p><h2 style="font-family:sans-serif;"><a href="https://www.themarker.com/themarker-women/1.6413831">המהפכה כבר היתה?</a></h2><p style="font-family:sans-serif; font-weight:bold;">הכוח של MeToo# טמון בכך שהיא לא היתה מחאה של אישה אחת וקהל התומכים בה, אלא של הנשים כולן, שבזו אחר זו נאספו ויצרו מכפיל כוח משותף. לאיזון מגדרי ולחברויות בין נשים יש את הכוח הזה/ גיליון ספטמבר של מגזין TheMarker Women</p><div id="photo-container"><img src="https://www.themarker.com/polopoly_fs/1.6413940.1535281474!/image/917185408.jpg_gen/derivatives/landscape_108/917185408.jpg" width="150px" class="photo" /></div><p style="font-family:sans-serif;">כמעט שנה עברה מאז שה"ניו־יורקר" ו"הניו יורק טיימס" חשפו את מעשיו של מפיק העל ההוליוודי הארווי ויינשטיין, והוסיפו שמן למחאת MeToo# – קמפיין שבו נשים נחשפות ומספרות על הטרדות מיניות והתנהגויות פוגעניות שחוו כדי לשנות את הנורמות החברתיות. מה שקרה מאז הוגדר בתקשורת כ"מהפכה החברתית הגדולה בעולם בעידן הנוכחי". אבל האם היא הגיעה לישראל?
                      <br /><br />כשחזרנו אל כמה מהנשים הישראליות שחשפו באומץ את סיפורן, הן הפרידו בין המישור הציבורי למישור האישי ודיברו על המחיר ששילמו. קראו להן שקרניות, האשימו אותן שהן "הורסות את הרומנטיקה" והתמקדו בפרטים הסנסציוניים של המקרה ולא במהות. "אני רוצה שכמה שיותר נשים ידברו, אבל הותשתי. אני משאירה את החזית לנשים אמיצות ממני", אמרה אחת מהן ליעל בלקין. 
                      <br /><br />ומה עשו הגברים בזמן שהנשים הניעו את גלגלי המהפכה? אסור להכליל, אבל נראה שרבים מהם התקשו להתמודד ולהכיל את המחאה והרוח החדשה שנשבה ממנה. הסיפורים שנחשפו הציגו אמת שהגברים היו רוצים להסתיר גם מעצמם, בעוד אחרים הצליחו להביט במבט חדש על האינטראקציות שלהם עם נשים. ״לא אנסתי אף אחת, אבל כנראה שגרמתי לנשים להרגיש מאוד לא בנוח״, סיפר אחד מהם לפסיכולוג שלו. נדן פלדמן שמע ממטפלים המתמחים בעבודה עם גברים מה עובר בראשו של מי שמגדיר עצמו גבר ליברלי, פרוגרסיבי ונאור, ומבין לפתע שמה שהוא תפש כהתנהגות נורמטיבית כלפי נשים היה למעשה פוגעני. ההפנמה הזאת יכולה להיות כוח המניע לשינוי אמיתי.
                      <br /><br />עד שהתובנות האלה ישנו את המציאות – ההטרדות ימשיכו לשגשג, בעיקר בסביבה גברית והייררכית שבה הדרך היחידה עבור נשים להתקדם היא לשתף פעולה ולשתוק. ואילו סוד הכוח של MeToo# טמון בכך שהיא לא היתה מחאה של אישה אחת וקהל התומכים בה, אלא של הנשים כולן, שבזו אחר זו נאספו ויצרו מכפיל כוח משותף. לאיזון מגדרי ולחברויות בין נשים יש את הכוח לשנות את הנורמות – תשאלו את ד"ר אפרת כהן־טואטי, שחקרה את קורס התכנות הנחשק בצה"ל. במשך שנים צעירות עם ציוני פתיחה מעולים מודחות במהלך הקורס, או מגיעות לנקודת הסיום עם ציונים טובים פחות מהגברים שלמדו איתן. ואז הגיעו שני מחזורים שבהם היה רוב נשי בקורס – ומשהו אחר ומטלטל קרה. "הן מחזיקות זו את זו", אמרה החוקרת לרותי לוי.
                      <br /><br />עד שנשים יצליחו לשנות את הדינמיקה המגדרית בצבא – גברים ימשיכו להיות הנהנים העיקריים מהקשרים והכישורים שמעניק שירות ביחידה טכנולוגית בצה"ל. וכשצה"ל מספק את אחד ממסלולי ההכשרה האיכותיים למתכנתים וליזמים באזרחות – הפער מול הנשים ימשיך לגדול.
                      <br /><br />אבל כדאי להסתכל גם על אלה שהצליחו לפצח את הקוד. ולכן המשכנו במסורת שבה התחלנו בגיליון הקודם והענקנו את הבמה ל־21 נשים שמחוללות שינוי – הפעם בתעשיית ההייטק. במפתיע, או שלא במפתיע – המקום ה־21 שבחרו רותי לוי ואלירן רובין לשלב ברשימה הוקדש למתלוננות נגד המשקיע רמי ברכה, נשים שטלטלו את זירת ההזנק המקומית עם פרסום עדויותיהן בתחקיר "עובדה".
                      <br /><br />אז האם מהפכת MeToo# הצליחה בישראל? אין מנוס מלהסיק שכל עוד היא נתפשת על ידי רבים כמחאה בועתית של נשים פריבילגיות, וכל עוד מערכת המשפט לא מיישרת קו עם הנורמות החדשות – ההשפעה עלולה להישאר בשוליים.
                      <br /><br /></p><h2 style="font-family:sans-serif;"><a href="https://www.themarker.com/magazine/1.6427407">האישה המפשלת</a></h2><p style="font-family:sans-serif; font-weight:bold;">היא חלק בלתי נפרד מנשים בדיוניות רבות, לפעמים גם כאלה שרוב הזמן הן מצטיינות בדברים אחרים. ההבדל בינה לבין האישה הפגומה הוא עד כמה הפאשלה - התקלה, ההתנהגות המביסה–עצמית - היא צפויה ונדושה, ובלתי עקבית עם הסיפור שמסופר לנו</p><div id="photo-container"><img src="https://www.themarker.com/polopoly_fs/1.6427405.1535386519!/image/1522428856.jpg_gen/derivatives/landscape_108/1522428856.jpg" width="150px" class="photo" /></div><p style="font-family:sans-serif;">האישה המפשלת היא אישה בדיונית ידועה. היא נפוצה בסדרות טלוויזיה, סרטים וספרים. האישה המפשלת היא אחת הגרסאות המרגיזות ביותר של הקלישאות הנדושות על אודות נשים בפרט, ועל גיבורים שמכשילים את עצמם בכלל.
                      <br /><br />האישה המפשלת היא לא גיבורה פגומה. באפי סאמרס, קוטלת הערפדים של ג'וס וידון מהסדרה בשנות ה־90, היתה גיבורה פגומה. החיים הפרטיים וחיי האהבה שלה התנהלו כמו אסון מתמשך, אבל את העבודה שלה היא ידעה לעשות. סטארבאק מ"באטלסטאר גלקטיקה" היתה גיבורה פגומה. היא היתה כמו קלישאה של בלש שתיין שהורס לעצמו את הבריאות והיחסים הקרובים, אבל כשיצאה להציל את המין האנושי (והסיילוני) מכליה, היא מצאה את הישועה.
                      <br /><br />האישה המפשלת היא חלק בלתי נפרד מנשים בדיוניות רבות, לפעמים גם כאלה שרוב הזמן מצטיינות בדברים אחרים. ההבדל בינה לבין האישה הפגומה הוא עד כמה הפאשלה – התקלה, ההתנהגות המביסה־עצמית היא צפויה ונדושה, ובלתי עקבית עם הסיפור שמסופר לנו.
                      <br /><br />אחת הסדרות המבטיחות, המדוברות והמותחות לרוב־אורכן השנה היתה "להרוג את איב". סוכנת ביון אפרורית בבריטניה – בגילומה של סנדרה או – מפוטרת מעבודתה ומגויסת לפרויקט סודי, לאחר שעשתה לה תחביב לחקור מתנקש מסתורי שפועל ברחבי העולם. המתנקש הוא בעצם וילאנל, צעירה סוציופתית הפועלת בשם ארגון עלום, ומונעת על ידי דחפים הקשורים לנקמה, כעס וסיפוק מיידי יותר מאשר על ידי תכנון מקצועי כמצופה מרוצחת ברמה עולמית.
                      <br /><br />בין השתיים מתחיל משחק של חתול ועכבר (כאשר, כמה צפוי, אנו הצופים מבינים שהליהוק לתפקידי החתול והעכבר אינו כצפוי), שמסתבך באופן בלתי סביר (וזה בסדר, השעיית ההיגיון היא חלק מכללי הז'אנר) לכדי משיכה הדדית שמסתיימת במפגש בלתי ייאמן.
                      <br /><br />לאורך העונה הראשונה מוצגת איב כאישה שרוצה להתפתח, לפרוש כנפיים ולעשות מה שהסטריאוטיפ שלה – אשת איש לא מרשימה, לא אתלטית ולא אסרטיבית במיוחד – מונע ממנה. היא רוצה להיות סוכנת, לצאת לשטח, לתפוס את הרעים ולקבל הכרה באינטלקט שלה.
                      <br /><br />היא אמנם עושה רבים מהדברים האלה, אולם בכמה מרגעי המבחן היא לא סתם טועה, אלא מאבדת את העשתונות. היא מפשלת, וכל היומרות שנבנות לאורך הסדרה, כולל היומרה ללמוד מהמפעילה הכריזמטית והקרחונית שלה (פיונה שו במפגן משחק משעשע ומרשים) מתפרקות ובוגדות במה שניסו לומר לנו על הדמות.
                      <br /><br />"להרוג את איב" נהנתה מהילה של איכות ועוצמה בשל כמה גורמים מוצדקים: ג'ודי קומר משחקת להפליא את וילאנל הפסיכית, שחקני המשנה טובים, והסיפור מפתיע. אבל הגורם המובהק ביותר הוא ליהוקה של או. חשבו על שחקניות שגילמו מרגלות או גיבורות "ג'יימס בונד" למיניהן, כמו שרליז תרון, אנג'לינה ג'ולי וגל גדות, ותבינו מדוע או זכתה לשבחים על תפקידה. היא לא צעירה, גבוהה ובעלת יופי קלאסי כמותן. קשה להבחין אם היא משחקת טוב, או משתמשת בהיסטריה כטכניקת משחק גורפת.
                      <br /><br />"להרוג את איב" היא סדרה בידורית וככזו, הגיבורה המפשלת שלה קצת מרגיזה, אבל לא טובעת חותם בל יימחה. קשה לומר זאת על "כתום הוא השחור החדש", מהסדרות החשובות ביותר עבור דמויות נשיות כיום. לאורך חמש עונות עוכרות שלווה הצליחה הסדרה, העוסקת באסירות אמריקאיות, לשאת מסר חברתי חשוב תוך שמירה על כתיבה וביצוע מצטיינים.
                      <br /><br />בעונה החמישית של "כתום" פורץ בכלא מרד, לאחר שניהולו עובר לידי חברה פרטית, שמרעה את תנאי האסירות ומגייסת סוהרים לא מיומנים ואכזריים. בשיאו של המרד מתנהל משא ומתן שאמור לשפר את מצבן של האסירות, שהתארגנו והצליחו לנסח מסר קוהרנטי שזכה להד בציבור. אולם האישה המפשלת מנצחת – הקיטוב, השבטיות, הפיצול לפלגים והנטייה לריב חזקים יותר מהסולידריות, מהנכונות להתפשר ולראות נכוחה את המציאות. אפילו אצל כותבת פמיניסטית ואוהבת דמויותיה כמו ג'נג'י קוהן, עולה מסר שנשים הן עם שוחר מדון, ולא מצליחות לגבש מנהיגות ראויה בשעת משבר.
                      <br /><br />ייתכן שקוהן מציירת כאן אלגוריה של החברה האמריקאית כולה, שלמרות עושרה וכוחה מניחה לעשרות מיליונים מבניה ובנותיה להיוותר ללא רשת בטחון חברתית מינימלית; אולי זהו משל על כך שפושעים הם אנשים שמכשילים את עצמם. ואולי שכשאנשים נמצאים בנסיבות קיצוניות, הם מתקשים להתעלות מעליהן.
                      <br /><br />התובנות הללו צורבות במיוחד לאחר שעונתה הנוכחית והשישית של הסדרה אכזבה קשות, ורק לקראת הסוף יצאה מהדשדוש המשעמם וחסר הכיוון. חזרתן של כמה מהדמויות לדפוסים המוכרים של חשדנות וכישלון מאריכה את שרשרת הפאשלות. דווקא פאשלה אחת מתבלטת כמשעשעת – פיג, מנהלת הכלא הארסית, מספרת על הכישלון הגדול ששיבש את חייה: היא היתה בקונצרט של ברוס ספרינגסטין שבו צולם הקליפ Dancing in the dark – ומשוכנעת שאם היתה נבחרת במקום קורטני קוקס לעלות לבמה לרקוד, היתה נהפכת לכוכבת.
                      <br /><br /></p><h2 style="font-family:sans-serif;"><a href="https://www.themarker.com/magazine/1.6449371">המטרה: לשחרר שליטה</a></h2><p style="font-family:sans-serif; font-weight:bold;">"אני לא יכולה להרשות לעצמי את הפשלות והטעויות של העובדים. זה לא הסטנדרט שהרגלתי את כולם לקבל ממני"</p><div id="photo-container"><img src="https://www.themarker.com/polopoly_fs/1.1954774.1362672231!/image/4049841731.jpg_gen/derivatives/landscape_108/4049841731.jpg" width="150px" class="photo" /></div><p style="font-family:sans-serif;">"אני מאמינה בעבודה קשה", אמרה לי יונית, סמנכ"לית בכירה בחברת שירותים ידועה. "אני קונטרול פריק, חייבת לשלוט בכל הפרטים, אחרת זה לא יוצא כמו שאני רוצה. הבעיה היא שבתפקיד החדש יש לי כל כך הרבה דברים לנהל שאין סיכוי שאצליח לשלוט בכל הפרטים בעצמי. אני לא יודעת מה לעשות". יונית כמובן יודעת מה עליה לעשות – לשחרר, להאציל יותר סמכויות, ללמד את אנשיה לעשות דברים בדרכה, ולהשלים עם מציאות שבה דברים לא תמיד יצאו כמו שהיא רוצה. היא אפילו ניסתה לעשות את כל הדברים האלה, אבל תמיד חזרה לסורה – ירדה לפרטים, התערבה בעבודתם של אנשיה ולא באמת שחררה. "איך משחררים?", היא שאלה בתסכול. 
                      <br /><br />"את לא מוכנה לשלם את המחיר של שחרור. את לא מוכנה שהדברים לא יהיו מושלמים", אמרתי לה. יונית נאנחה בתסכול, "מוכנה או לא מוכנה, זה לא משנה. הדברים גם ככה יוצאים לא מושלמים. אני פשוט לא מסוגלת לשלוט בפרטים של כל המשימות שלי". 
                      <br /><br />"את לא משחררת כי עוד לא התייאשת", אמרתי לה, "את עדיין מאמינה שאת יכולה, בעבודה קשה יותר, להציל את המצב. רק כשתתייאשי לגמרי תביני שהגעת לתפקיד ניהולי בסדר גודל כזה שמחייב אותך למצוא דרך לשלוט בפרטים בלי להיות מעורבת. עבודה קשה היא לא הפתרון כאן. רוב הסיכויים שהיא רק מחריפה את הבעיה". יונית זזה באי נוחות ושאלה למה אני מתכוון. 
                      <br /><br />"לנהל זה לא לעשות בעצמך, זה לוודא שהדברים נעשים. עד לתפקיד הנוכחי הצלחת לעשות את הדברים בעצמך, השתמשת באנשים שלך כעוזרים. בתפקיד הנוכחי אין לך ברירה אלא לתת להם לעשות את הדברים בעצמם". "אבל הם לא עושים את זה טוב מספיק", היא אמרה, "אני לא יכולה להרשות לעצמי את הפשלות והטעויות שלהם. זה לא הסטנדרט שהרגלתי את כולם לקבל ממני, זה יהרוס את כל המוניטין שבניתי לעצמי". "הם נהרסו גם ככה, לא?", שאלתי. יונית נאנחה והנהנה. "את צריכה להשלים עם העובדה שאת לא יכולה, לפחות בשלב זה, לספק תוצרים מושלמים. עכשיו השאלה היא באיזו דרך תוכלי להתקרב לשלמות. 
                      <br /><br />"כצעד ראשון, עליך להבחין בין שלושה סוגים של משימות – כאלה שנכון לשחרר, לנהל מרחוק או לנהל מקרוב. הסוג הראשון, "לשחרר", כולל כל משימה שמישהו מאנשיך מסוגל לבצע באופן מושלם, ללא התערבות שלך. הסוג השני, "לנהל מרחוק", כולל כל משימה שאת יכולה לסמוך על מישהו מאנשיך שיבצע אותה, אבל לא באופן מושלם. הסוג השלישי, "לנהל מקרוב", כולל כל משימה שאיש מעובדיך לא מסוגל לבצע. כדי לזהות את המשימות משלושת הסוגים רשמי ליד שמו של כל אחד מאנשיך מהן המשימות שהוא מסוגל לעשות באופן מושלם, ומהן המשימות שהוא מסוגל לבצע, אך לא באופן מושלם". 
                      <br /><br />יונית יצרה רשימה כזו ושאלה מה הצעד הבא. הצעתי לה לשוחח עם כל אחד מאנשיה באופן אישי, להציג לו את הרשימה ולשאול אותו אם יש משימות נוספות שהוא מסוגל לעשות. "תסבירי בתחילת השיחה שכמו שהם יודעים, את קונטרול פריק, ושהחלטת ללמד את עצמך לשחרר שליטה בהדרגה. ספרי שאת מנסה להבין מה את יכולה לשחרר מולם באופן מלא, מה באופן חלקי ומה עדיין לא". אחרי שיונית שוחחה עם אנשיה, היא ביקשה לדעת מה הלאה. 
                      <br /><br />"ראשית, עליך לשחרר כל משימה מהסוג הראשון. בכל פעם שאת מבקשת מאנשיך לבצע משימה כזו, הבהירי להם שאת סומכת עליהם לגמרי ולא מתכוונת לעקוב אחרי זה. לכן, זו אחריותם לעדכן אותך מידית בכל פעם שמשהו משתבש. שידעו שאם הם לא עדכנו, את תניחי שהמשימה תבוצע באופן מושלם. עכשיו שחררי באמת. אל תעקבי, אל תרגלי, לא משנה כמה את מודאגת. כשאת נותנת להם משימות מהסוג השני קבעי מראש באילו נקודות לאורך המשימה תבדקי את מצב ההתקדמות ותפעלי בהתאם. את המשימות מהסוג השלישי תמשיכי לנהל כמו שאת רגילה. 
                      <br /><br />"הדבר השני הוא להגדיל בהתמדה את מספר המשימות מהסוג הראשון. ודאי שאנשיך מרחיבים את היכולת שלהם לקחת ממך משימות ולבצע אותן באופן מושלם. את נדרשת לפעול כמאמנת או מורה – ללמד אותם לעשות דברים באופן שעומד בסטנדרט שלך. ככל שתלמדי אותם טוב יותר, תופתעי לגלות שבמקרים לא מעטים הם עושים זאת טוב ממך. אבל כדי שזה יקרה עליך להתייחס למשימה ללמד אותם, כאל המשימה החשובה ביותר שלך. מידת ההצלחה שלך בתפקידך תלויה במידת ההצלחה שלך במשימה הזו. 
                      <br /><br />"הנטייה שלך עד כה היתה לא לסמוך עליהם, ולעשות דברים במקומם. בעצם, ניסית להחליף אותם. השאיפה שלך צריכה להיות הפוכה – שהם יחליפו אותך. ככל שהם ייקחו ממך יותר משימות תוכלי להתפנות לנהל מלמעלה, להתוות כיוונים חדשים ולעסוק בדברים שבאמת חשוב שתעסקי בהם. אם תרצי לבחון עד כמה הצלחת לשחרר, בדקי כמה ימי חופשה את מרשה לעצמך לקחת ברצף ובאיזו מידה את באמת בחופש שם. כשתחזרי מחופשה ארוכה שבה כמעט ולא היית בקשר עם אנשיך ותגלי שלא רק שדברים לא השתבשו, אלא התנהלו טוב יותר – תדעי שהצלחת לגמרי". 
                      <br /><br /></p><h2 style="font-family:sans-serif;"><a href="https://www.themarker.com/dynamo/cars/.premium-1.6450889">"האיש השמן" ימשיך לאחוז בהגה</a></h2><p style="font-family:sans-serif; font-weight:bold;">הממשלה עומדת לאשר הסכם עם אגד שיעכב לפחות בעשור את התחרות ההוגנת בין מפעילות האוטובוסים בישראל. מפתיע ששר האוצר מסכים להסדר כל כך לא משתלם, שייפגע בעיקר בעניים; עוד יותר יפתיע אם ראש הממשלה יצביע בעד הסכם כזה</p><div id="photo-container"><img src="https://www.themarker.com/polopoly_fs/1.6450886.1536085901!/image/3304893941.jpg_gen/derivatives/landscape_108/3304893941.jpg" width="150px" class="photo" /></div><p style="font-family:sans-serif;"></p><h2 style="font-family:sans-serif;"><a href="https://www.themarker.com/news/.premium-1.6450778">ממתג את עצמו מחדש: נתניהו כבר לא מעוניין להיות "מר כלכלה"</a></h2><p style="font-family:sans-serif; font-weight:bold;">ראש הממשלה החליט שלהיות "מר ביטחון" משתלם יותר בקלפי מלהיות "מר כלכלה" - ולכן הוא מקדם באופן ציני את "תפישת הביטחון 2030" במהירות שיא, מעל לראשו של הרמטכ"ל, ותוך הסתרת המחיר הכלכלי הכבד של התוכנית</p><div id="photo-container"><img src="https://www.themarker.com/polopoly_fs/1.6450776.1536080675!/image/1975245977.jpg_gen/derivatives/landscape_108/1975245977.jpg" width="150px" class="photo" /></div><p style="font-family:sans-serif;"></p><h2 style="font-family:sans-serif;"><a href="https://www.themarker.com/realestate/.premium-1.6450169">הפנצ'ר שבגללו עלול כחלון להגיע לבחירות בלי מחיר למשתכן</a></h2><p style="font-family:sans-serif; font-weight:bold;">העיתוי של חוות הדעת של משרד המשפטים בנוגע לתוכנית מחיר למשתכן עלולה להביא להקפאה של תוכנית הדגל של שר האוצר עד לאחר הבחירות לכנסת ■ מרגע שהתקבלה חוות הדעת לא ניתן להתעלם ממנה ולהמשיך בתוכנית ללא חקיקה</p><div id="photo-container"><img src="https://www.themarker.com/polopoly_fs/1.6198307.1529586631!/image/1343242209.jpg_gen/derivatives/landscape_108/1343242209.jpg" width="150px" class="photo" /></div><p style="font-family:sans-serif;"></p><h2 style="font-family:sans-serif;"><a href="https://www.themarker.com/news/.premium-1.6445181">בלי צמיחה, אין צבא - אז מה נתניהו עושה?</a></h2><p style="font-family:sans-serif; font-weight:bold;">העובדה שישראל צמחה ברמת החיים שלה, לא אומרת שנדרשים יותר טנקים או מטוסים להתמודדות עם איראן ■ אז למה ראש הממשלה, בתוכנית "תפישת הביטחון 2030" שיזם ללא תמיכה מקצועית ממשית, מתעקש לקשור בין תקציב הביטחון לבין התוצר?</p><div id="photo-container"><img src="https://www.themarker.com/polopoly_fs/1.6445180.1535997023!/image/4181008237.jpg_gen/derivatives/landscape_108/4181008237.jpg" width="150px" class="photo" /></div><p style="font-family:sans-serif;"></p><h2 style="font-family:sans-serif;"><a href="https://www.themarker.com/magazine/1.6449655">הפריים ה־25</a></h2><p style="font-family:sans-serif; font-weight:bold;">אנשי השיווק חשו שהתגלה מכרה זהב: הפריים ה–25 הוא סוג של מתג לשליטה מוחית שיכול להפעיל את האדם מבלי שהוא מודע לו</p><div id="photo-container"><img src="https://www.themarker.com/polopoly_fs/1.6449654.1536060107!/image/1148081851.jpg_gen/derivatives/landscape_108/1148081851.jpg" width="150px" class="photo" /></div><p style="font-family:sans-serif;">הסרט "פיקניק" שהוקרן בבתי הקולנוע ברחבי ארצות הברית בשנות ה־50 של המאה שעברה, זכה להצלחה מרשימה וגם בכמה פרסי אוסקר. אחד הניסויים החשובים ביותר בתחום ההתנהגות האנושית – הפריים ה־25 – שביקש להוכיח שניתן להפעיל את האדם באופן סמוי.
                      <br /><br />את המחקר ביצע חוקר שווקים בשם ג'יימס ויקארי, שחקר הרגלי קניות אנושיים, וגילה כי ניתן להשפיע עליהם בדרכים לא רציונליות. הניסוי המשמעותי ביותר שערך היה ב־1957, כשבתיאום עם בית קולנוע בניו ג'רזי, ובמשך כמה שבועות של הקרנות הסרט "פיקניק", הוא שתל בו מסרים שיווקיים שהוחבאו בפריים ה־25 שלו, בכל שנייה חמישית, בלי שהצופים יחושו בכך. המסרים כללו משפטים פשוטים כמו "לשתות קוקה קולה" ו"רעבים? תאכלו פופקורן". על פי הדיווח שלו, באותו תקופה נרשמה עלייה של 18.1% במכירות קוקה קולה, וקפיצה של 57.8% בקניות פופקורן באותו בית קולנוע.
                      <br /><br />הניסוי חולל סערה. בממשל האמריקאי האמינו שמצאו כלי חדש במלחמה נגד הקומוניסטים. אנשי השיווק חשו שהתגלה מכרה זהב: הפריים ה־25 הוא סוג של מתג לשליטה מוחית שיכול להפעיל את האדם מבלי שהוא מודע לו. אין צורך לבזבז זמן ומשאבים כדי לשכנע אותו באופן רציונלי. כל מה שנדרש הוא לגלות את המתגים הסמויים בנפש האדם וללחוץ עליהם. וכפתורים סמויים כאלה יש לרוב: קולות תת־הכרתיים שלוחשים לו מה לעשות מבלי שהוא מודע, ריחות שיפתו אותו לרכוש מוצר מסוים, מגע מלטף שיגרום לו עונג, וכמובן פנייה אל היצר המיני או ליצר ההישרדות החייתי הטבוע בכל בני האדם.
                      <br /><br />תפישה זו אינה מנותקת מהמגמות הפסיכולוגיות של המאה ה־20, ובעיקר מהפסיכואנליזה של זיגמונד פרויד, שלימדה את ההמונים שהמודעות האנושית עומדת על יסודות אפלים של תת־מודע – המשמר באופן סמוי זיכרונות דחויים ורשמי חושים שעקפו את ההכרה המודעת. אין פלא שכה רבים אימצו את המסקנות מהניסוי של ויקארי.
                      <br /><br />תורה זו, שעומדת בבסיס הפרסום הסמוי ומפרנסת אנשי שיווק, אינה נעימה לאוזנו של האדם המודרני. אנו מאמינים שתבונתנו ויכולת הבחירה החופשית שלנו הן תכונות ייחודיות בעולם החי, ומשמשות בתהליך קבלת החלטות בתחום הכלכלי. זאת בשונה משאר בעלי החיים המופעלים על ידי מנגנונים מכניים ונשלטים באמצעות חוקיות בלתי מתפשרת. במובן זה, תיאוריית הפריים ה־25 מבהירה לכולם שאין הבדל ממשי בינינו לבין הכלב של פבלוב, המזיל ריר עם הישמע הפעמון שמבשר על בוא האוכל.
                      <br /><br />מעבר לתמונה עגומה זו של האדם, עולה השאלה מדוע 24 פריימים בשנייה של סרט נחשבים הכרתיים, והפריים הנוסף הוא תת־הכרתי? ובכן, אין שום סיבה. אין באמת הבדל בין הפריים ה־24 לפריים ה־25, או אפילו לפריים ה־30. אחד המקורות למיתוס לפיו האדם מסוגל לתפוס באופן מודע 24 פריימים הוא ניסוי אחר, שערך אדוארד מייברידג', צלם מומחה אנגלי שהיגר לארצות הברית. מייברידג' התבקש ב־1872 על ידי המיליונר והפוליטיקאי לילנד סטנפורד, מייסד אוניברסיטת סטנפורד, להכריע בשאלה אם בעת מרוצתו של סוס יש רגע שבו הוא מרחף באוויר. מייברידג' ערך ניסוי שבו פרש 12 מצלמות לאורך מסלול ריצה. כאשר צירף את התמונות הוא גילה שיש שלב בריצת הסוס שבו ארבע רגליו לא נוגעות בקרקע, ושאפשר להציג את התמונות ברצף ולדמות את ריצת הסוס כסרט.
                      <br /><br />מייברידג' ביצע את הניסוי פעמים נוספות, תוך שהוא מגדיל את מספר המצלמות עד 24. את התמונות הוא הכניס למכונה שהמציא, בשם זואופרקסיסקופ, שידעה להחליף 24 תמונות בשנייה ובכך ליצור את הרושם של תנועה מתמשכת. לימים מכונה זו תהווה השראה לממציא תומס אדיסון, ותעמוד גם בבסיס הסטנדרט המתגבש של סרט נע שקבע שיש לשלב 24 תמונות לשנייה. כשהוליווד ביקשה בשנים שלאחר המצאת הסרט להוסיף גם קול, התברר שמבחינה כלכלית הצירוף הרווחי ביותר של הקול והתמונה לסרט אחד הוא בסליל של 24 פריימים לשנייה. בין זה לבין תפישת ההכרה, אין באמת כלום.
                      <br /><br />אולם מה שמושך את השטיח מכל הניסוי הזה הוא לאו דווקא הבסיס התיאורטי שלו, או דמות האדם שעולה ממנו, אלא דווקא הרמאות הגדולה שעומדת בבסיסו. שנים ספורות לאחר הניסוי המפורסם, נדרש ויקארי לבצע את הניסוי שוב, הפעם תחת בקרה מדעית. אז התברר שלא ניתן לשחזר את תוצאות הניסוי המקורי. כשהבין שהתרמית עומדת להתגלות, הוא משך את כל כספו מחשבונות הבנק שלו ונעלם. ב־1962 הוא נתפס ונחקר על ידי הרשויות. בחקירה הוא הודה שהתוצאות היו מזויפות, וכי הדיווח על עלייה מטורפת במכירות הקולה והפופקורן היה גימיק שיווקי. ואם זה לא מספיק, הוא גם הודה שהניסוי בעצם לא התקיים מעולם. מתברר שהניסוי המפורסם שעומד בבסיס תורות שלמות של שיווק, התקיים רק באזור האפל במוחו של ויקארי.
                      <br /><br /></p><h2 style="font-family:sans-serif;"><a href="https://www.themarker.com/magazine/1.6435301">ניהול עם סוף רע</a></h2><p style="font-family:sans-serif; font-weight:bold;">מה עושים כשחברה שלמה תלויה במנכ"ל הדומיננטי שלה? מה יקרה כשהוא יאבד את מגע הקסם ויטעה? ואם יסתבך בשערורייה או ימות?</p><div id="photo-container"><img src="https://www.themarker.com/polopoly_fs/1.6435299.1535877961!/image/4033992388.jpg_gen/derivatives/landscape_108/4033992388.jpg" width="150px" class="photo" /></div><p style="font-family:sans-serif;">בתחילת אוגוסט פרסם ג'יימס אליס מאמר ב"בלומברג" שכותרתו "המנכ"ל המטעה". המאמר מתמקד במנכ"ל שכשהוא שוגה, הארגון נקלע לסכנה. אליס קרא לזה "סיכון אנושי", והדגים: מארק צוקרברג, נחקר בקונגרס בשל הכיוון שאליו הוביל את פייסבוק; סרג'יו מרציונה שהציל את פיאט מפשיטת רגל, נכשל באסטרטגיית החדירה של פיאט קרייזלר לשוק הסיני; ולזלי מונבס שהציל את סי.בי.אס מחוסר רלוונטיות, שקע לתוך שערוריית הטרדות מיניות שמחלישה אותו במאבקו מול בעלי המניות על עצמאות החברה.
                      <br /><br />כשמנכ"לים דומיננטיים נקלעים למצוקה, הם לוקחים איתם את הארגון, והמניה חוטפת. לרוב אין להם מחליף, ולכן גם כשיש ציפייה שייקחו אחריות ויתפטרו, זה לא קורה. ככל שהמנכ"ל נרקיסיסט יותר הוא מתייחס פחות למדדים אובייקטיביים למדידת ביצועיו, ורואה את עצמו דרך המשקפיים של ההערכה החברתית והדימוי שלו במדיה – כך טענו איג'ייט צטרג'י ודונלד האמבריק מאוניברסיטת פנסילבניה במחקר שפרסמו ב־2011. צוקרברג, למשל, נתן הצגה מרשימה של הכאה על חטא בהופעתו בקונגרס, אבל המחקר מראה כי נרקיסיסטים לא באמת מודים בשגיאות.
                      <br /><br />בין ארגונים למנהליהם הבכירים מתקיים חוזה שעל פיו המנהל מתחייב למקסם את הערך לבעלי המניות של החברה. המוטיבציה שלו היא ההצלחה הפיננסית של הארגון, שעשויה לתגמל גם אותו. על פי העיקרון הזה, המנהל הוא בר חלוף; הוא קיים כל עוד הוא עומד במשימה, כל עוד הוא ממלא את חלקו בחוזה. הארגון ובעלי המניות הם העיקר, לא המנהל ושאיפותיו. בהתאם לחוזה הזה, על המנכ"ל להפנים שהתנאי להעסקתו הוא שביעות רצונם של אחרים.
                      <br /><br />ארגונים מתקדמים מנהלים כל העת את העניין הזה באמצעות סימון כוכבים, יצירת דרג של מספרי 2 לכל בעל תפקיד מרכזי, שימור ידע ועוד. כל זאת במטרה להקטין את התלות באנשים מסוימים. הקטנת התלות הזו היא מוטיבציה ארגונית מרכזית, שעל המנהלים לשתף עמה פעולה.
                      <br /><br />לארגונים יש דרכים מגוונות לקשור את המנהלים והעובדים אליהם. אחד המנגנונים האלה, כפי שהיטיב לתאר יהודה שנהב בספרו "מכונת הארגון", הוא יצירת נרטיב של הארגון כמשפחה. לפי התפישה הזאת, אם המנהל שגה, נעשה חסר מוטיבציה, ואינו יכול להשיא ערך כבעבר, עליו לקחת אחריות ולנטוש – לטובת הארגון ובעלי המניות, שידעו להיטיב עמו בימים טובים יותר. מאחר שיש לו אחריות, עליו גם לדאוג למחליף של עצמו, כחלק מהרעיון של "רצף ניהולי". האם זו ציפייה הגיונית?
                      <br /><br />ייתכן שהציפייה ממנהלים לקחת אחריות על שגיאות ולהתפטר היא מוגזמת, צדקנית, ויישומה זר לטבע האנושי. לא רק שמנהלים רבים מתקשים לעמוד בה, אלא שרובם עושים את ההפך, אולי בצדק מבחינתם. הם מעצימים את התלות הארגונית בהם, כשהם משכנעים את עצמם ואת הסביבה שרק הם יכולים לנווט את הארגון במציאות המורכבת. הם שומרים קלפים קרוב לחזה. הם מסרבים למנות משנה או סגן שיאיים על מקורות הידע והכוח הייחודיים שפיתחו. הם יוצרים קואליציות עם חברי דירקטוריון, בונים בריתות עם רגולטור שיצביע על הסיכון הכרוך בזעזועים בצמרת החברה, וממשיכים להעצים את הדימוי שלהם כמנהלי על. את הדימוי הזה הם משמרים בטקסים ארגוניים, בנאומים ובכנסים. הם עושים הכל כדי שאם יעזבו, זה יהיה בתנאים שלהם ובתזמון המתאים להם.
                      <br /><br />ג'ף ברוקמן מאוניברסיטת אידהו ופול טיפטל מאוניברסיטת נוואדה טענו במאמר מ־2009 שמנכ"ל מכהן מצליח לשמר רמת סיכון גבוהה הכרוכה בהחלפתו במשך קרוב ל־13 שנים בתפקיד, ורק אחר כך רמת הסיכון הנתפשת מתחילה לרדת. לטענתם, מנהלים נשארים בתפקיד כל עוד רמת התגמול עולה – ועוזבים רק עקב לחצים ומעורבות של דירקטוריון.
                      <br /><br />באופן כללי, אנשים בריאים בנפשם מתקשים להתנדב לקחת חלק בסילוקם מהתפקיד. הדרישה ממנהלים לראות את טובת הכלל ולהעדיפה על טובתם אינה הגיונית. היא מתעלמת מכל המנעד שבין נרקיסיזם וכבוד לסתם הישרדות והצורך להתפרנס. לאן בדיוק יילך המנהל שלקח אחריות על שגיאותיו? ממה יתפרנס? מי יעסיק אותו?
                      <br /><br />אמנם נדמה כי בחברות גדולות המנהל הוא עשיר ומקושר, ועזיבה לא תזיק למעמדו. אולם, לכל אדם, בכל דרגה ומעמד, צרכים משלו. ומי בכלל עוזב מרצון? טייקונים ישראלים החזיקו בחברות שבשליטתם גם כשהחלו לקרוס, וסירבו למכור או להתפנות. חלקם חשודים שעשו מעשים פליליים, חלקם נאבקו בבית המשפט. הם תמיד עשירים פחות ונואשים יותר ממה שנדמה.
                      <br /><br />"אף אדם לא ייבחר לכהונת נשיא יותר מפעמיים", קובע הסעיף הראשון בתיקון ה־22 לחוקת ארצות הברית. שמונה שנים וזהו. דין אחד למצטיינים ולנכשלים. זה לא עניין של אחריות אישית, ולא של הרכנת ראש אל מול חשיבותה של האומה. זו חוקה המביאה בחשבון את הטבע האנושי, את העובדה שאדם לא נעשה נשיא ארצות הברית אם אין באישיותו ממד נרקיסיסטי, נטייה להתמכר לשיכרון הכוח, למעמד ולפינוקים, וגם לאחריות שבאה עם התפקיד.
                      <br /><br />מנסחי החוקה לקחו את הסיכון שהם יאבדו נשיא טוב לטובת הנוהל – הקובע שיש לקטוע מסע, מוצלח ככל שיהיה, ולהפקיד את ההגה בידי קברניט אחר. העולם העסקי אינו פועל כך. עסקים פרטיים וכלכלה חופשית אינם נענים לתכתיבים מהסוג הזה. אולם החשוב כאן הוא בהבנת העיקרון: מפתיחת העשור השני לכהונת מנהל או מנהיג הוא מתחיל להיות עסוק יותר ויותר בביצור מעמדו ובשמירה על שלטונו. זה אינו מחייב תהליך של שגיאות וכשלים, אך כנראה שאם יהיו כאלה, הסבירות שיחליט לפנות מרצונו את הפודיום קטנה והולכת ככל שעובר הזמן.
                      <br /><br />ד"ר איתי שילוני הוא מייסד ומנכ"ל ,S2Rחברה לייעוץ ארגוני־אסטרטגי ומרצה–עמית בביה"ס אריסוןלמינהל עסקים במרכז הבינתחומי הרצליה
                      <br /><br /></p><h2 style="font-family:sans-serif;"><a href="https://www.themarker.com/opinion/.premium-1.6444911">מגזר ציבורי גדול מדי וג'ובים למקורבים: ההעדפה הפוליטית של ממשלת נתניהו</a></h2><p style="font-family:sans-serif; font-weight:bold;">נראה שהממשלה החליטה ליצור מפלצת גדולה ושמנה, המבוססת על עמלם של בעלי עסקים ושל האזרח כצרכן ■ מה קרה לרה"מ, שב-2003 דיבר על "השמן והרזה"?</p><div id="photo-container"><img src="https://www.themarker.com/polopoly_fs/1.6436288.1535983191!/image/988382182.jpg_gen/derivatives/landscape_108/988382182.jpg" width="150px" class="photo" /></div><p style="font-family:sans-serif;"></p><h2 style="font-family:sans-serif;"><a href="https://www.themarker.com/opinion/.premium-1.6444916">מורים יקרים, תנו להם סמארטפונים</a></h2><p style="font-family:sans-serif; font-weight:bold;">שימוש בסמארטפון עשוי לסייע בהפגת תחושת הניכור ולאפשר לתלמיד ולמורה "לגלוש" יחד למרחב שיתופי שמדבר בשפה אחת ■ סמארטפון בשיעור הוא כוח. וכוח צריך לדעת לנהל - לא לנטרל</p><div id="photo-container"><img src="https://www.themarker.com/polopoly_fs/1.6444898.1535981190!/image/3461078350.jpg_gen/derivatives/landscape_108/3461078350.jpg" width="150px" class="photo" /></div><p style="font-family:sans-serif;"></p></body></html>